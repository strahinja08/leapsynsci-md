---
title: 'Parkinsonova bolest'
date: "2021-04-11"
image: "parkRS_x565gn"
label: "promotion"
lang: "rs"
---
April mesec je mesec u kome se obeležava borba protiv Parkinsonove bolesti. Parkinsonova bolest je nakon Alchajmerove bolesti, drugo najčešće hronično i progresivno neurodegenerativno oboljenje. Procenjuje se da je u svetu preko 10 miliona obolelih od Parkinsonove bolesti, dok je prema poslednjim podacima Instituta za javno zdravlje Srbije u 2019. godini ukupno registrovano oko 14 hiljada obolelih u Srbiji. Tačna etiologija i patofiziologija ove bolesti još uvek nisu poznati. Pretpostavlja se da na pojavu oboljenja utiču faktori sredine ali i genetski činioci. Uzimajući u obzir produžetak životnog veka ljudi, Parkinsonova bolest ima veliki socioekonomski značaj, s obzirom da briga o obolelima zahteva multidisciplinarni pristup i kontinuirano lečenje, što stvara velike direktne i indirektne troškove. Uzimajući u obzir simptome koje prate ovu bolest, značajna je podrška članova porodica koje teže da pruže adekvatnu brigu obolelom.
<br/><br/>
Za Parkinsonovu bolest karakteristično je smanjenje broja moždanih ćelija koje proizvode dopamin, neurotransmiter koji ima značajnu ulogu u regulisanju finih pokreta, što dovodi do usporenog kretanja, tremora i otežanog održavanja ravnoteže. Razlog smanjenog broja ovih ćelija jeste njihovo odumiranje usled progresivnog nagomilavanja agregiranih jedinica proteina alfa-sinukleina u fibrile, tzv. Levijeva tela. uprkos brojnim istraživanjima procesi koji pokreću agregaciju alfa-sinukleina još uvek nisu u potpunosti poznati.
<br/><br/>
Iako je prvi put opisana 1807. godine, još uvek nije pronađen lek za Parkinsonovu bolest. Postojeći terapijski pristupi se uglavnom odnose na ublažavanje posledica i lečenje simptoma. Većina lekova treba da nadoknadi manjak dopamina  ili imitira njegovo delovanje, kako bi obolelima bio poboljšan kvalitet života i produžen životni vek. Danas se u terapiji najviše koristi dopaminski prekursor, lek „levodopa“, (L-dihidroksifenilalanin). Sa ciljem da se nadoknadi manjak dopamina, razvija se genska terapija i terapija matičnim ćelijama (fetalni dopaminergički neuroni). Trenutne  strategije za razvoj lekova koji bi sprečili nastanak bolesti  su zasnovane ili na pronalaženju malih molekula koji bi mogli da utiču na agregiranje α-sinukleina ili na imunoterapiji (primena antitela koja bi uticala na smanjenje nivoa alfa-sinukleina - pasivna imunizacija) i autofagiji proteinskih agregata.
<br/><br/>
Stoga je pristup koji koristi LEAPSyn-Sci projekat zaista inovativan i otvara novu dimenziju u razvijanju terapeutskih pristupa ze dizajniranje terapije protiv Parkinsonove bolesti. Glavni cilj našeg projekta jeste da pomoću LEA proteina akumuliranih u listovima ramonde tokom suše smanjimo agregaciju α-sinukleina, i na taj način promovišemo razvoj potpuno novih strategija za lečenje Parkinsonove bolesti.
<br/><br/>
Potencijal LEA proteina da spreči agregaciju alfa sinukleina je potpuno neistražen i po prvi put predložen našim projektom. Zato je potrebno da se najpre ispita interakcija ova dva proteina pod zadatim eksperimentalnim uslovima. Po završetku ove faze, koja ujedno predstavlja i ispunjenje glavnog cilja našeg projekta, otvoriće se mogućnost za testiranje na veštačkim sistemima i kulturama ćelija. Nakon potvrde uspešnosti ovog koraka, u saradnji sa neurofiziolozima i lekarima predložićemo razvoj novih strategija za lečenje obolelih od Parkinsonove bolesti.
